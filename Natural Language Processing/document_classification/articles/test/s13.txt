Galatasaray Başkanı Mustafa Cengiz, Riva’daki Düşler Vadisi’nde yapılan
toplantının ardından örnek villaları gezdi. Burada basın mensuplarına
açıklamalarda bulunan Cengiz, "Çok genç ve dinamik bir nüfusumuz var.
Biz nice ekonomik zorluklar gördük. Bunları aşmamız gerekir. Bizim
ülkemizin itici güçlerinden biri de inşaat sektörü. İnşaat sektörünün
durması diğer sektörleri çok etkiliyor. Son aylarda çok ciddi kıpırdanma
var. İnsana refahı getirecek iki şey var. Biri güvenlik, biri konfor.
Her ikisini de bu tip projeler geliştirir. Ülkemize, genç nüfusumuza
güven duyulmasını yürekten diliyorum. Galatasaray’ın canlanması demek
Fenerbahçe’nin canlanması demek. Fenerbahçe’nin canlanması demek
Beşiktaş’ın, Trabzonspor’un Erzurum’un, Eskişehir’in canlanması demek.
Spor dünyamızda mutlaka bu hareketliliğin, camialar arasında birbirine
saygı ve sevginin gelişmesi şart. Birbirimize saygı olalım, kendimize
saygı duyuyorsak" diye konuştu.

*"Rakipleriniz ne kadar güçlü ise siz o kadar güçlüsünüz"*
Galatasaray’a bedava arazi verildiği yönünde çıkan haberlere tepki
gösteren Başkan Cengiz, "Galatasaray, Fenerbahçe, Beşiktaş, Trabzon,
Sakaryaspor, Göztepe, Konyaspor toplumun itici güçleridir. Halkımız
sıkılmıştır, bunalmıştır. Ekonomik zorluklardan, coğrafyanın bize
getirdiği dertlerden. Bunun tek yolu spordur. Bunun spor ekonomisi yolu
ile ülke ekonomisine katkısı bize mutlu eder. Ama Fenerbahçe ama
Beşiktaş ama Galatasaray ben mutlu olurum. Ben bu ülkenin vatandaşıyım.
Bu ülkenin parçalarından birinde mensubu olduğum camianın da
temsilcisiyim. Ama o camialar güçlendikçe biz güçleniriz. Ben bu sözde
çok samimiyim. Sizin rakipleriniz ne kadar güçlü ise siz o kadar
güçlüsünüz. Onların zayıflaması bizi mutsuz eder. Biz bütün yarışın 8
takım değil 18 takım arasında geçmesini dileriz. Ülkemizi ve
insanlarımızı mutlu etmesini dileriz" şeklinde konuştu.
Proje bitmesinin ardından takıma yıldız isimlerin alınıp,
alınmayacağının sorulması üzerine Mustafa Cengiz, "Keşke bildiğimiz
Sneijder, Drogba olsa da tekrar onlarla beraber olsak. Büyük takımlar en
az 1-2 dünya çapında bir yıldız ile yürür. Gerisinin sahada ölümüne
koşan, 90 dakika aldığını kutsal formayı ölümüne mücadele ile yansıtan o
ruha sahip insanlarla yürüyeceği de kesin. Her zaman gelir" dedi.
Düşler Vadisi’ni bundan sonra daha çok tanıtacaklarını belirten Cengiz,
"Ada ile ilgili daha çok uğraşacağız. Oradaki hukuksal süreç devam
ediyor. Ada sadece İstanbul’un değil, Türkiye’nin incisi. Yıktı,
yıkıldı. Orayı eski haline getirerek camianın hizmetine, Türk halkına
sunmak ana hedeflerimizden biri" ifadelerini kullandı.

*"Diagne’nin askerlik hizmetini tamamlaması gerek"*
Yıldız golcü Radamel Falcao’nun Kolombiya basınına göre takımdan
ayrılacağının sorulması üzerine Mustafa Cengiz, "Türkiye basınında da
başka şeyler yazılıyor. Kolombiya basını da yazabilir” diye cevap verdi.
Club Brugge’da kiralık olarak oynayan golcü futbolcu Mbaye Diagne’nin
devre arasında dönüp, dönmeyeceği sorusuna ise Cengiz, “Onun askerlik
hizmetini tamamlaması gerek" şeklinde cevap verdi.
