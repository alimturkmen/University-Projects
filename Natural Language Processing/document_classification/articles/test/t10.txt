21. İstanbul Tiyatro Festivali, bugün başlıyor. 26 Kasım’a dek sürecek
festival, yurtdışından 5, Türkiye’den 13 oyun ve yan etkinlikler ile 18
farklı mekânda ‘Tiyatro Bağımsızlık Yapar’ sloganıyla tiyatroseverlerle
buluşuyor.

İstanbul Kültür Sanat Vakfı (İKSV) tarafından Koç Holding Enerji Grubu
Şirketleri Aygaz, Opet ve Tüpraş’ın sponsorluğunda düzenlenen festivalin
yan etkinlikler programında okuma tiyatrosu, söyleşi ve kitap
tanıtımları, film gösterimleri, atölye çalışmaları ve ustalık sınıfları
gibi 10’un üzerinde etkinlik gerçekleştirilecek.

İlk kez 1989 yılında gerçekleştirilen, yerli ve yabancı tiyatro, dans ve
performans topluluklarının izleyiciyle buluştuğu uluslararası bir
etkinlik olan İstanbul Tiyatro Festivali, bu sene yıllık seyrine geri
dönüyor ve iki hafta boyunca ulusal ve uluslararası, klasik ve çağdaş
yorumları izleyiciler ile buluşturuyor.

*Yabancı yapımlar*

21. İstanbul Tiyatro Festivali bu yıl yurtdışından 5 tiyatro ve dans
topluluğunu konuk ediyor. Festivalde Antik Yunan tiyatrosunun efsanevi
yönetmeni Theodoros Terzopoulos, Lübnan asıllı Kanadalı oyun yazarı ve
yönetmen Wajdi Mouawad, dünya çapında ses getiren Fransız koreograf
Angelin Preljocaj, İtalyan katılımcı tiyatro TPO’dan Davide Venturini
ile Francesco Gand, Portekizli yönetmen Pedro Penim’in oyunları festival
seyircisiyle buluşacak.

Terzopoulos’un son yapıtı “Bir Daha”, usta tiyatrocunun kurucusu ve
yönetmeni olduğu Attis Tiyatrosu’na 30. yıl armağanı. Oyunda oyuncular,
ellerinde tuttukları ve oyun ilerledikçe doğal uzantıları haline gelen
devasa usturalarla bir performans sergileyecekler. “Alarme” ile başlayıp
“Amor” ile devam eden üçlemenin son halkası olan “Bir Daha”, Enka Vakfı
sponsorluğunda 14 Kasım’da saat 20.30 ve 15 Kasım’da 15.00 ve 20.30’da
Moda Sahnesi’nde sahnelenecek.

Koreograf Fransız Angelin Preljocaj, son eseri “Fresk” ile festival
seyircisiyle buluşacak. Ballet Preljocaj prodüksiyonu “Fresk”, Institut
Français sponsorluğunda Teatroskop, FranceDanse Orient- Express
destekleriyle 18 Kasım’da saat 20.30’da Zorlu PSM Ana Tiyatro’da
gerçekleşecek. Gösterinin ardından Angelin Preljocaj’a festivalin Onur
Ödülü sunulacak. İtalyan katılımcı tiyatro topluluğu TPO kelebeklerin
mucizevi yaşam döngüsünü anlatıyor. Yönetmenliğini Davide Venturini ile
Francesco Gandi’nin üstlendiği “Kelebekler”e tiyatro sanatçısı Tilbe
Saran da dış ses olarak katılacak. Zorlu Holding sponsorluğunda
gerçekleştirilen “Kelebekler”, 21-22-23-24-25-26 Kasım’da 11 gösterimle
Zorlu PSM Studio’da sahnelenecek.

Bernardo de Lacerda, Frederico Serpa ve yönetmen Pedro Penim’in rol
aldığı “Önce”, 22 Kasım Çarşamba ve 23 Kasım Perşembe saat 20.30’da Moda
Sahnesi’nde izlenebilir.

Fransa’da Colline Ulusal Tiyatrosu’nun sanat yönetmeni, Wajdi Mouawad,
yazığı, yönettiği ve oynadığı “Yalnız” ile festivalde yer alıyor.
“Yalnız”, Enka Vakfı sponsorluğunda 24 Kasım’da saat 20.30, 25 Kasım’da
ise 15.00 ve 20.30’da Zorlu PSM Drama Sahnesi izleyiciyle buluşacak.

*Yerli oyunlar*

Festival programında Türkiye’den 13 yapım yer alıyor. Festivalin ilk
oyunu Serdar Biliş’in güncel yorumu ile Çehov klasiği “Martı”, Pürtelaş
Tiyatro prodüksiyonu ve seyircisiyle buluşacak. 21. B Planı prodüksiyonu
Sami Berat Marçalı’nın yazıp yönettiği öteki olmak, göçmenlik ve
iletişim meseleleri çevresinde kurguladığı oyunu “Yuva”, Semaver
Kumpanya’dan yönetmen Volkan M. Sarıöz’ün rejisiyle Herman Koch’un aynı
adlı romanından uyarlanan “Akşam Yemeği”, Bakırköy Belediye
Tiyatroları’ndan Ceren Ercan’ın yazdığı ve Yelda Baskın’ın yönettiği
“Seni Seviyorum Türkiye ve Shakespeare” ve William Shakespeare’in yapıtı
“Fırtına” Kemal Aydoğan’ın yönetiminde sahnelenecek.

Festival programında ayrıca; İsviçreli oyun yazarı Friedrich
Dürrenmatt’ın yazdığı, Ahmet Mümtaz Taylan yönetmenliğinde DasDas Sahne
prodüksiyonuyla “Uyarca”, Genco Erkal’ın yönettiği ve çağın en can
yakıcı derdine değinen “Göçmenleeeer”, Galata Perform’un yerli tiyatro
yazınına yeni soluklar kazandırdığı Yeni Metin Yeni Tiyatro projesinin
bir ürünü olan “When In Rome”, Mesut Arslan’ın rejisiyle tiyatroseverle
buluşacak. İşlerinde bedenin olanaklarını araştıran, yeni nesil
tiyatronun yönetmenleridin Mirza Metin’in tasarlayıp yönettiği Şermola
Performans yapımı olan “Panopticon” da yer alıyor. Çağdaş dans sanatçısı
Canan Yücel Pekiçten; konsepti ve koreografisi kendisine ait olan
performansı “All About The Heart” ile üç farklı operaya konu olmuş üç
kadın karakterin öyküsünü sahneye taşırken, çalışmalarını beden, ses ve
ritim ilişkisi üzerine yoğunlaştıran çağdaş dans ikilisi Taldans ise ilk
Rus fütürist operası “Güneşin Zaptı”nı festival seyircisiyle
buluşturacak. Nahid Sırrı Örik’in, bugüne dek hiç sahnelenmeyen yapıtı
“İhanet” de Ankara Devlet Tiyatroları tarafından Özen Yula yönetiminde
sahneleniyor. Zorlu Holding’in düzenlediği “Bir Hayal Bir Oyun”
yarışmasının kazananı dokuz yaşındaki Gökhan Kızıklı’nın sınır tanımayan
hayalleri, Serdar Saatman’ın uyarlaması, Gaye Cankaya’nın yönetmenliğini
üstlendiği Zorlu Çocuk Tiyatrosu’nun yapımı “Karton Şehir’de sahneye
taşınıyor. (Ayrıntılı bilgi: www.iksv.com.tr)

*Festival mekânları...*

21. İstanbul Tiyatro Festivali oyunları ve yan etkinlikleri her iki
yakadaki 18 farklı mekânda izleyicileriyle buluşuyor. Festival oyunları
En Yüksek Katkıda Bulunan Mekân Sponsoru Zorlu PSM (Ana Tiyatro, Drama
Tiyatrosu, Studio) başta olmak üzere Moda Sahnesi, ENKA İbrahim Betil
Oditoryumu, Çevre Tiyatrosu, Caddebostan Kültür Merkezi, Yunus Emre
Kültür Merkezi (Turhan Tuzcu Sahnesi, Müşfik Kenter Sahnesi), Das- Das,
Kenter Tiyatrosu, ve MSGSÜ Bomonti Yerleşkesi Şebnem Selışık Aksan
Sahnesi salonlarında seyredilebilir.
