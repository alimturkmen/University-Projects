Yaz aylarının dünyaca ünlü müzik festivallerinin biri Avusturya’daki
Bregenz Festivali... Konstans Gölü’yle Alp Dağları arasına sıkışmış
minicik kent (kasaba) Bregenz, savaş biter bitmez kurmuş festivalini.
1946’dan beri sürmekte... 28 bin nüfusu, bir ay süren festival boyunca
300 bine ulaşıyor. Bregenz Festivali, namını ve şanını göl üzerindeki
dev sahnesinden alıyor. Burada 7 bin kişilik amfinin önünde her yıl
popüler bir opera en görkemli biçimde sahnelenirken, kasabanın 1700 ve
1500 kişilik konser ve tiyatro salonlarında daha az bilinen, daha
deneysel konser ve operaları yer alıyor. (Ağla İstanbul’um ağla!)

Geçen hafta, festivalin doruğuna yerleşen Carmen operasını izledim. Dört
güne sığdırdığım öteki olayları daha sonraya bırakıp bu “çılgınlığı”,
sanatın bir mucize olduğuna beni bir kez daha inandıran olayı sizlerle
paylaşmalıyım:

Bin kez izlense bile, bu çok farklıydı: İzleyiciyi şaşkınlıktan
şaşkınlığa sürükleyen, çarpıcı, çılgın, dehşetengiz, inanılmaz bir
prodüksiyondu. Danimarkalı genç yönetmen Kasper Holten; İngiliz
tasarımcı Es Devlin, bir araya gelip bu mucizeye, bu büyülü olaya imza
atmışlar.

*Opera - tiyatro - tasarım kardeşliği*

Sahnenin iki yanında sulardan yükselen 2 kol... Nasıl da gerçekçi.
(Ojesi hafif dökülmüş. İki parmak arasında yanan ve oyun boyunca dumanı
tütecek olan sigara.) Bu iki el havaya bir deste iskambil kâğıdı
fırlatmış, kimi havada, kimi yere (yani suya) nasıl düşerse öyle donup
kalmış!

Tüm sahne, önü arkası, zemini, yanları bu iki elin havaya fırlattığı
oyun kartlarından oluşuyor. (Kollar 25 metre yükseklikte, sigara 6 m.
Her kartın yüzeyi 30 metrekare... Fikir versin diye söylüyorum...)

Oyun kartları anlamlı: Carmen’in kaçamayacağı kaderi, yani ölümü, önce
fal kartlarında görülür ya... Müzik (Paolo Carigani yönetiminde Viyana
Symphoniker Orkestrası, Bregenz Festival Korosu ve Prag Filarmoni Korosu
yorumuyla) başladığında, kartlar bembeyaz. Sonra oyun boyunca üzerinde
şekiller beliriyor: Maça Kızı, Papaz, Vale, Sinek İkili vb... Derken
kartlar ayna, büyüteç ya da ekran oluyor... Dev sahnede solistler
minicik kalsa da kartlarda tüm duygular, mimikler anında projeksiyonla
yansıtılıyor. Kartlar fır dönüyor. Yağmurlar yağıyor, üzerindeki
resimler akıyor...

Kartlar hareketli: Yükseliyor, alçalıyor, sulara gömülüyor, aralanıp
sigara fabrikası oluyor, taverna, arena ya da dağ oluyor...

Opera, eğer müzik ve tiyatro kardeşliğiyse, (ki öyle) buna tasarımı da
ekleyin bundan âlâsı olamazdı!

*Suyun üstünde değil içinde*

Bu prodüksiyonda solistlerin koronun ve dansçıların iyi yüzme bilmesi de
gerekiyordu... Çünkü göl operanın bir parçası olmuştu...

Carmen (Lena Belkina) Don Jose’yi (Martin Muchle) baştan çıkardıktan
sonra, göle balıklama atlayıp yüzerek askerlerden kaçıyor. 2. perdede
tavernada sular yükselince (yani kartlar suya alçalınca) bütün sahne,
vahşi deniz dansına dönüşüyor. Kaçakçılar ve Escamillo (Andrew Foster
Williams) minik teknelere gelip gidiyor. Micalea (Melissa Petit) 30
metre yükseklikten karttan karta tırmanarak sevdiği adamı kolluyor... Ve
sonunda Don Jose âdet olduğu üzere Carmen’i bıçaklamıyor, ama sular
batırıp boğuyor... Solistlerin sesleri kadar fiziksel becerileri de
olağanüstü.

Sevgili Okurlar, Son günlerde çok kimse tepkiyle karışık şunu sordu:
Nuray Mert’in “Müftü Nikâhı ve İslami Rejim” yazısı sizin bir gün önceki
“Karşıdevrim yazınıza cevap mıydı?”... Bu soruyu bana değil, ona sorun
dedikten sonra düşüncemi söyleyeyim: Nuray Mert bence ya başka bir
gezegende yaşıyor; ya da hani artık açıkça dillendiriliyor ya: “Yeni bir
devlet kuruyoruz” diye... İşte o “Yeni devlet” için görevini yerine
getiriyor.

*NOT:*

Sevgili Okurlar,
Son günlerde çok kimse tepkiyle
karışık şunu sordu: Nuray
Mert’in “Müftü Nikâhı ve İslami
Rejim” yazısı sizin bir gün önceki
“Karşıdevrim yazınıza cevap
mıydı?”... Bu soruyu bana
değil, ona sorun dedikten sonra
düşüncemi söyleyeyim: Nuray
Mert bence ya başka bir gezegende
yaşıyor; ya da hani artık
açıkça dillendiriliyor ya: “Yeni
bir devlet kuruyoruz” diye...
İşte o “Yeni devlet” için görevini
yerine getiriyor.

