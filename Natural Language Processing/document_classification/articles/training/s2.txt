Milli taekwondocular 2020 Tokyo Olimpiyat Oyunlarına 4 kota birden kazandı.
2020 Tokyo Olimpiyat Oyunları’na kota veren son organizasyon olan Grand
Prix Final Müsabakası Rusya’nın başkenti Moskova’da başladı.
Müsabakaların ilk günü sonunda Türkiye, kadınlarda 4 olimpik sıklette de
2020 Tokyo kotası almayı garantiledi. Türkiye, ilk kez olimpiyat
oyunlarında kadınlarda tam kadro olarak boy gösterecek. Türkiye, Tokyo
Olimpiyat Oyunları’nda kadınlarda 49, 57, 67 ve +67 kiloda yer alacak.
Kadınlarda ve erkeklerde 4’er olimpik sıklette en iyi 16 sporcunun
mücadele ettiği Grand Prix Final Müsabakasında Türkiye adına 6’sı kadın
1’i erkek olmak üzere 7 sporcu mücadele etti. İlk gün müsabakaları
sonunda kadınlar 57 kiloda Hatice Kübra İlgün altın madalya, 49 kiloda
Rukiye Yıldırım ise bronz madalya müsabakasına çıkmaya hak kazandı.
Organizasyonda altın ve bronz madalya müsabakaları yarın (Cumartesi)
yapılacak.
Hatice Kübra İlgün, ilk turda Belçika’dan Raheleh Asamani’yi normal
süresi 7-7 biten müsabakanın ardından eledi. Hatice Kübra İlgün, çeyrek
finalde Alman sporcu Madeline Folgmann’ı 8-0’lık sonuçla mağlup eden bir
diğer başarılı taekwondocumuz İrem Yaman ile karşı karşıya geldi. İrem
Yaman’ı çekişmeli geçen bir müsabakanın ardından 13-10 mağlup eden
Hatice Kübra İlgün, yarı finale yükselen taraf oldu. Yarı finalde
Amerika Birleşik Devletleri’nden Anastasija Zolotic’i 25-22 yenerek
finale yükseldi. Hatice Kübra İlgün, finalde Çin’den Zongshi Luo ile
altın madalya mücadelesi verecek.
Rukiye Yıldırım ise ilk turda Hollanda’dan Dina Pouryounes Langeroudi’yi
ikinci raund sonunda 24-0 sayı farkıyla, çeyrek finalde ise Güney Kıbrıs
Rum Kesimi’nden Kyriaki Kouttouki’yi 19-1 mağlup ederek yarı finale
yükseldi. Yarı finalde Çin’den Jingyu Wu’ya yenilen Rukiye Yıldırım,
bronz madalya için Güney Kore’den Jae Young Sim ile karşı karşıya gelecek.
İlk gün mücadele eden diğer sporculardan kadınlar +67 kiloda Nafia Kuş
çeyrek final, 49 kiloda Zeliha Ağrıs, 67 kiloda Nur Tatar Askari ve
erkekler 68 kiloda Hakan Reçber ilk turda organizasyona veda etti.
(İHA)
